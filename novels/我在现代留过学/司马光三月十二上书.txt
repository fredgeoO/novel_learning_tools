司马光三月十二上书

臣闻周易，天地交则为泰，不交则为否。君父，天也；臣民，地也。是故君降心以访问，臣竭诚以献者，则庶政修治，邦家乂安；君恶逆耳之言，臣营便身之计，则下情壅蔽，觽心离叛。自生民以来，未有不由斯道者也。夫道犹岐路，近差跬步，远失千里。今皇帝陛下新临大宝，德性高明，太皇太后同断万机，皇太后同佐军国，圣謨光大。初发号令，不可不谨，斯乃治乱之岐涂，安危之所分也。当以切要为先，以琐细为后。

　　臣窃见近年以来，风俗颓弊，士大夫以偷合苟容为智，以危言正论为狂，是致下情蔽而不上通，上恩壅而不下达，閭阎愁苦，痛心疾首，而上不得知，明主忧勤，宵夜旰食，而下无所诉，公私两困，盗贼已繁。犹赖上帝垂休，岁不大饥，祖宗貽谋，人无异志。不然者天下之势可不为之寒心乎！此皆罪在髃臣，愚民无知，往往怨归先帝，此臣所以日夜愤痛，焦心泣血，不顾死亡，思有开发於朝廷者也。

　　臣愚以为今日所宜先者，莫若明下詔书，广开言路，不以有官无官之人，应有知朝廷闕失及民间疾苦者，並许进实封状，尽情极言。仍颁下诸路州、军，於所在要闹处出牓晓示，在京则于鼓院、检院投下，委主判官画时进入，在外则於州、军投下，委长吏即日附递奏闻。皆不得取责副本，强有抑退。其百姓无产业人，虑有奸诈，责保知在，奏取指挥，放令逐便。然后望陛下以听政之暇，略赐省览。其义理精当者，即施行其言而显擢其人；其次取其所长，舍其所短；其狂愚鄙陋无可採取者，报闻罢去，亦不加罪。如此，则嘉言日进，髃情无隱，陛下虽深居九重，四海之事如指诸掌，举措施为，惟陛下所欲，斯乃治安之源，太平之基也。陛下若以臣言为可取，伏乞决自圣意，下学士院草詔书施行。髃臣若有沮难者，其人必有奸恶，畏人指陈，专欲壅蔽聪明，此不可不察也！

　　臣光顿首，死罪死罪！

　　元丰八年三月丙午